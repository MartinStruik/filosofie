Bundel: De Jonge Denker
Filosofische verkenningen van een nieuwe generatie

Inleiding
In deze bundel onderzoekt een nieuwe generatie denkers de fundamentele vragen van ons bestaan, variërend van de impact van politieke systemen tot de raadsels van het menselijk bewustzijn. De essays bieden een frisse, kritische blik op zowel eeuwenoude filosofische theorieën als de prangende actualiteit van vandaag.

Inhoudsopgave
Deel I: De Menselijke Natuur en Ethiek

Is egoïsme het probleem van de mensheid? – Janine

Zijn wij ons brein? Bewustzijn en vrije wil – Alyssa

De macht van het verhaal: Waarom geld werkt – Manely

Ware schoonheid: Eeuwig idee of aardse illusie? – Sabrine

Deel II: Maatschappij, Markt en Recht
5. Gelijkheid of Gelijkwaardigheid? – Gauri
6. Klassiek liberalisme: Houdbaar in tijden van crisis? – Solange
7. Marx’ voorspelling en de toekomst van het kapitalisme – Hidde
8. De onrechtvaardige rechtsstaat – Rodi

Deel III: Democratie en Politieke Stromingen
9. Democratie in gevaar: Lessen van Plato en Rousseau – Amna
10. Nieuwrechts en de wil tot macht – Tejas
11. De kunst van geleidelijke verandering – Maurits
12. Revolutie of evolutie? Conservatisme in tijden van protest – Ciara

Deel IV: Identiteit, Macht en Polarisatie
13. Tribalisme: Ons oerinstinct in een moderne wereld – Boris
14. Kennis is macht: De invloed van sociale structuren – Selena
15. De Woke-beweging: Inclusiviteit of nieuwe uitsluiting? – Aiden
16. De strijd om de geschiedenis: Nationale trots versus erkenning – Fayaaz

1. Is egoïsme het probleem van de mensheid?
Auteur: Janine

De wereld lijkt soms te vergaan. We zien het misschien niet direct, maar er zijn dreigingen van alle kanten. IJskappen smelten, zoetwatervoorraden raken op, temperaturen stijgen en zo kan ik nog wel even doorgaan. En waarom? Omdat we het beste van het beste willen. De mens wil alles in overvloed. We willen niet alleen een mooi groot huis, maar ook een snelle auto voor de deur, misschien zelfs wel twee. Veel van ons zullen er ook nog een zwembad bij aanschaffen en vergeet het keukeneiland en de flatscreen niet. We willen elke dag lekker te eten hebben en een leuke, uitdagende baan. Maar is dit fout? Is dit egoïstisch? Waar ligt de grens tussen zelfbehoud en egoïsme? In dit essay ga ik onderzoeken of egoïsme hét probleem van de mensheid is.

Om deze vraag te beantwoorden, moeten we teruggaan naar de natuurtoestand van de mens. Maar eerst: wat is egoïsme? Als je de betekenis opzoekt, kom je bij synoniemen als zelfzucht en eigenbelang. Nu de definitie vastgesteld is, bekijk ik de huidige situatie. Hoewel het aantal extreem arme mensen op de wereld de laatste jaren is afgenomen, zien we andere schrikbarende ontwikkelingen. We kampen wereldwijd met een enorm probleem: klimaatverandering. De biodiversiteit neemt af, hele ecosystemen vallen uit elkaar, soorten sterven uit en dagelijks worden er stukken oerbos gekapt.

Wie een beetje biologische kennis heeft, weet dat het de bomen, dieren en natuurlijke kringlopen zijn die ons in leven houden. Doordat de natuur in balans is, kan het overleven. Echter, we zien dat de mens deze elementen aan het verwoesten is en zo de voorwaarden voor het eigen bestaan vernietigt. Natuurlijk geldt dit niet voor elk individu; er zijn er genoeg die zich inzetten om de wereld elke dag een stukje beter te maken. Maar dit geldt niet voor de meerderheid. Dat de mensheid een probleem heeft, weet ik nu aardig zeker. Of egoïsme hieraan ten grondslag ligt, is een andere kwestie.

Jean-Jacques Rousseau (1712-1778) was een filosoof die zich bezighield met de natuurtoestand van de mens. Hij stelde dat de mens van nature lui en zelfbehoudend is, zolang dit zo min mogelijk schade toebrengt aan de medemens. Volgens Rousseau is de mens echter van deze natuurtoestand afgedwaald in de moderne samenleving, doordat men particulier eigendom heeft geïntroduceerd. Hierdoor ontstaat een situatie van 'ieder voor zich', met veel conflicten. Volgens Rousseau bestaat er geen politieke ongelijkheid in de natuurtoestand en is de mens van nature goed. Als we dit doortrekken naar de actualiteit, zien we inderdaad dat particulier eigendom ervoor zorgt dat sommige mensen niets hebben en anderen alles. Ook bestaat er veel politieke ongelijkheid. Maar is dit noodzakelijk egoïstisch? Als je geboren wordt in een moderne samenleving, weet je misschien niet beter en doe je wat van je verwacht wordt. Niet omdat je dit uit egoïsme doet, maar omdat je niet beter weet. Volgens Rousseau is de mens dus niet noodzakelijk egoïstisch, behalve als zelfbehoud uitloopt op zelfzucht.

Een filosoof die wél sterk geloofde dat de mens in de natuurtoestand puur egoïstisch is, was Thomas Hobbes (1588-1679). Hij stelde dat mensen van nature zelfbehoudend zijn en het tegenovergestelde van sociaal. De mens zou altijd streven naar eigen geluk. Het lijkt alsof er maar twee opties zijn: de mens is egoïstisch, of de mens is niet egoïstisch. Ik geloof echter dat egoïsme een eigenschap is die niet altijd aanwezig hoeft te zijn. Iemand kan in sommige gevallen egoïstischer zijn dan normaal. Ik geloof in egoïstisch gedrag, niet per se in egoïstische personen. Hierin ben ik het eens met Rutger Bregman, die stelt dat de mens van nature niet egoïstisch is, maar wel egoïstisch gedrag kan vertonen.

We keren terug naar de hoofdvraag: is egoïsme hét probleem van de mensheid? Ik kan hier geen eenduidig antwoord op geven en denk ook niet dat het nut heeft om er één simpel antwoord op te plakken. Want stel dat de mens een probleem zou hebben waar egoïsme de oorzaak van was, moeten we dan niet gewoon razendsnel zorgen dat dit probleem wordt opgelost, in plaats van langer stil te staan bij het feit dat mensen egoïstisch zijn? Ja, mensen zijn egoïstisch, lui en zelfbehoudend. Maar ze zijn ook zachtaardig, medelevend en nederig. Dat de mensheid een probleem heeft, vind ik realistisch om te zeggen. Maar om te stellen dat egoïsme hier de enige oorzaak van is, gaat mij te ver.

2. Zijn wij ons brein? Bewustzijn en vrije wil
Auteur: Alyssa

Wat is ons bewustzijn eigenlijk voor ‘ding’? Filosoof René Descartes zei ooit: “Cogito ergo sum” (Ik denk, dus ik ben). Hiermee bedoelde hij dat je aan alles kunt twijfelen, zelfs aan je eigen bestaan, maar zodra je twijfelt, weet je één ding zeker: je bestaat. Descartes was een dualist; hij geloofde dat lichaam en geest strikt gescheiden zijn. Volgens hem zijn we ons brein niet, maar hebben we een brein. Het brein neemt alle stoffelijke dingen waar en de geest is wie wij werkelijk zijn. Hij stelde ook dat je niet van anderen kunt weten of ze een bewustzijn hebben; dat kun je alleen van jezelf weten. Een voorbeeld hierbij zijn de kleuren die we waarnemen. Je weet hoe de kleur rood er voor jou uitziet, maar je kunt nooit zeker weten of een ander dezelfde ervaring heeft bij die kleur.

In de moderne tijd stelde Hilary Putnam dat het brein en de geest zich verhouden als hardware en software. Door deze theorie kwam al snel een andere vraag op: “Wanneer mag je werkelijk spreken van kunstmatige intelligentie?” Het Europees Parlement stelde vast dat een computer intelligent is wanneer die menselijke vaardigheden bezit zoals redeneren, leren, plannen en creativiteit. Alan Turing bedacht een beroemde test: een computer is intelligent als een mens na vijf minuten niet doorheeft dat hij met een machine praat. Ik vind dit echter geen geldige test. Hetgeen dat de computer zegt, is door een mens geprogrammeerd; de computer snapt zelf niet wat hij zegt. Mijn mening komt overeen met die van John Searle en zijn 'Chinese kamer-experiment': computers zijn slechts symboolverwerkende machines die hun handelingen zelf niet kunnen begrijpen.

Ik ben het eens met Descartes dat je alleen van jezelf zeker kunt weten of je een bewustzijn hebt. Ik denk zelfs dat het theoretisch mogelijk is dat ik de enige ben met een bewustzijn en dat dit leven een illusie is (solipsisme). Toch ben ik, in tegenstelling tot Descartes, een monist. Ik sluit mij aan bij neurobioloog Dick Swaab: mijn bewustzijn is gecreëerd door mijn hersenen. Wij zijn ons brein.

Als wij ons brein zijn, heeft de mens dan nog een vrije wil? En draagt hij volledige verantwoordelijkheid over zijn gedrag? Benedictus de Spinoza was een Nederlandse filosoof die hier een duidelijke mening over had. Hij geloofde dat de mens geen vrije wil heeft. Een vrije wil is een wil die niet gedetermineerd (bepaald) is door externe factoren. Maar alles wordt bepaald, ook door factoren in onszelf (‘nature’). Spinoza was een harde determinist. In zijn tijd werden er veel ontdekkingen gedaan in de natuurkunde, zoals het inzicht dat een bal onder dezelfde omstandigheden altijd op dezelfde manier zal vallen. Menselijk handelen is volgens hem net zo voorspelbaar.

Spinoza stelt daarom dat de mens niet verantwoordelijk is voor zijn eigen gedrag. “Men moet menselijke handelingen niet bespotten, niet betreuren, doch begrijpen,” zei hij. Maar als niemand verantwoordelijk is, hoe houden we de straten dan veilig? Spinoza was een pragmatist: we moeten straffen omwille van het nut. Het doel van straffen is de samenleving veilig houden. Volgens deze visie zou je een misdadiger best in een luxe hotelkamer kunnen opsluiten, zolang hij maar geïsoleerd is. Ik vind dat oneerlijk. Als je een misdaad pleegt, moet je voorbereid zijn op de consequenties en lijden zoals het slachtoffer dat ook heeft gedaan. Deze reden om te straffen heet retributivisme (vergelding). Onderzoek toont aan dat mensen niet goed tegen onrechtvaardigheid kunnen; de impact hiervan is zelfs in onze hersenactiviteit te zien.

Mijn conclusie is dat de mens zeker beïnvloed wordt door externe factoren, maar dat dit niet doorslaggevend is voor elk handelen. Een mens is altijd in staat om zelf een keuze te maken. Die keuze kan verschillen per situatie, ook al zijn alle factoren precies hetzelfde. We zijn geen vallende bal. Doordat de mens altijd zelf een keuze kan maken (en een bewustzijn heeft om te reflecteren), draagt hij wel degelijk verantwoordelijkheid voor zijn gedrag.

3. De macht van het verhaal: Waarom geld werkt
Auteur: Manely

"Geld is het meest succesvolle verhaal dat de mensheid ooit heeft bedacht, want het is het enige verhaal waarin iedereen gelooft." – Yuval Noah Harari.

In dit essay zal ik Harari's citaat analyseren en onderzoeken of het echt juist is. Dit zal ik doen met behulp van tegenvoorbeelden en kritisch onderzoek naar de situatie binnen Europa.

Laten we eerst het citaat analyseren. "Geld is het meest succesvolle verhaal dat de mensheid heeft bedacht." Hiermee wordt bedoeld dat geld een institutioneel feit is. De mens geeft waarde aan een stuk papier of een metalen munt, waarmee wij vervolgens producten of diensten kunnen betalen. Maar heeft dat stuk papier intrinsiek, van zichzelf, een waarde? Natuurlijk is het materiaal niet volledig waardeloos, maar de waarde die wij eraan toekennen (bijvoorbeeld 50 euro) komt puur voort uit een verhaal. Doordat er een getal op het geld wordt gedrukt, krijgt het een waarde die het daarvoor niet had. Dit laat zien dat geld een sociale constructie is. Het functioneert binnen regels en afspraken die wij hebben gemaakt en waar mensen in geloven.

Hiermee kom ik op het tweede deel van het citaat: "...want het is het enige verhaal waarin iedereen gelooft." Zoals gezegd geven we waarde aan geld omdat we erin geloven. Maar is geld het enige verhaal? En is het onmogelijk om dit verhaal te veranderen? Laten we naar een voorbeeld kijken. Een overstap van wettig betaalmiddel naar een andere valuta is mogelijk en wordt doorgaans geaccepteerd. Het gebeurt overal om ons heen, bijvoorbeeld om inflatieproblemen op te lossen. Denk aan de overstap van de gulden naar de euro in Nederland. Iedereen accepteerde dat, dus het kon gebruikt worden. Omdat mensen de nieuwe waarde aannamen, werd het bruikbaar.

Hoewel we bij deze overstap niet van de sociale constructie 'geld' an sich af zijn gekomen, laat het wel zien dat de invulling ervan flexibel is. Het sociale construct is te doorbreken of aan te passen. Geld is ooit bedacht om het dagelijks leven handiger te maken (ruilhandel is immers gedoe), maar het wordt nu soms gebruikt om een oneerlijke wereld in stand te houden. Slechts omdat er geen goed, breed gedragen alternatief wordt aangeboden, blijven mensen het huidige construct accepteren. Iedereen blijft geloven in het sprookje.

Mijn conclusie is dat Harari gelijk heeft dat geld een verhaal is, maar dat de mensheid wel degelijk in staat is om het verhaal te herschrijven als het vertrouwen verschuift. Geld blijft bestaan zolang wij er collectief in geloven. Het is een breekbaar systeem, gebouwd op niets anders dan vertrouwen en afspraken.

4. Ware schoonheid: Eeuwig idee of aardse illusie?
Auteur: Sabrine

"Wie de ware Schoonheid wil zien, moet niet kijken naar mooie lichamen of kleuren, want die vergaan. Hij moet kijken naar de Idee Schoonheid zelf: die is eeuwig, onveranderlijk en puur." – Plato.

Volgens Plato is er een 'ideeënwereld'. In deze wereld is er één perfect idee van alles, waaruit wij in onze eigen wereld objecten of beelden afleiden. Denk aan het perfecte idee van Rechtvaardigheid of een perfecte Cirkel. Wie ware schoonheid wil zien, moet volgens Plato op zoek gaan naar dit perfecte Idee Schoonheid. Mooie lichamen, bloemen en kleuren in onze wereld zijn slechts een zwakke afspiegeling; ze kunnen veranderen en vergaan. Het Idee Schoonheid daarentegen is perfect en zal nooit verdwijnen.

Wat is volgens Plato het verschil tussen de zichtbare wereld en de ideeënwereld? Onze zichtbare wereld bestaat uit de imperfecte kopieën die wij hebben afgeleid uit de perfecte ideeënwereld. Onze opvattingen kunnen veranderen; we kunnen iets vandaag mooi vinden en morgen lelijk. De ideeënwereld is puur en verandert niet. Het is perfectie zonder twijfel. In onze zichtbare wereld vinden we schoonheid terug in duizend verschillende vormen, maar in de ideeënwereld is er slechts één perfecte vorm.

De grote vraag is: kunnen wij in onze veranderlijke wereld ooit die perfecte 'Idee' bereiken? Mijn antwoord is nee. Waarom? Omdat wij mensen slechts beelden en emoties hebben over het perfecte idee. Alles kan voor ons samenkomen in het begrip schoonheid: een lach, een landschap, een persoon. Wij zullen nooit bij het ene, perfecte Idee van schoonheid komen, omdat onze eigen interpretaties in de weg zitten. Wij hebben allemaal onze unieke ideeën en beelden gevormd. Voor ons is dat beeld al perfect.

Ik heb in dit essay laten zien dat er volgens de theorie een perfect idee bestaat van alles waar we over kunnen denken. Wij leven echter in de zichtbare wereld met slechts afspiegelingen van dat ideaal. Waarschijnlijk kunnen wij het perfecte Idee nooit bereiken, omdat wij vastzitten aan onze subjectieve blik. Maar misschien is dat niet erg. Wij vinden onze eigen beelden al mooi genoeg, ook al zijn ze volgens Plato niet het 'echte' werk.

